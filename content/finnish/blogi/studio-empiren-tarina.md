---
title: Studio Empiren tarina - Mistä kaikki on saanut alkunsa?
date: 2019-08-08
banner: studio-empiren-tarina.jpeg
alt: Toimiston ovella
author: Annika Kartano
isPost: true
---
Studio Empiren avaaminen tapahtui vauhdilla, mutta ajatus studiosta on kytenyt jo jonkin aikaa. Mistä asti palikat
ovat alkaneet loksahdella paikoilleen?

![Toimiston ovella](/uploads/studio-empiren-tarina.jpeg "Toimiston ovella")

Valmistuttuani Vaasan ammattiopistosta media-assistentiksi vuonna 2015, ihmettelin, kuinka tyhjän päälle loppujen
lopuksi jäin osaamiseni kanssa. Tuoreessa muistissa oli kultainen leikkaus, hiusvalo ja kameran asetukset, mutta ei
enää paikkaa missä studiokuvauksia voisi  toteuttaa. Tässä vaiheessa haave omasta studiosta ei vielä kytenyt, mutta
innostus ja osaaminen kuvaamiseen ja yrittäjyyteen kasvoi kasvamistaan. Pidettyäni välivuoden täysipäiväisenä
yrittäjänä hain opiskelemaan Seinäjoen ammattikorkeakouluun ja pääsin opiskelemaan liiketaloutta.


Kirjoitin opiskelujen aikana yhteensä kolme liiketoimintasuunnitelmaa ja yksi niistä oli vuokrattavalle studiolle.
Työskentelin opiskelujen aikana asiantuntijoiden yhteisössä Crazy Townilla ja näin läheltä, miten työn tekeminen alkaa
muuttua. Työ on liikkuvaa, joustavaa ja monipuolista. Loppujen lopuksi esimerkiksi markkinointia ja liiketoiminnan
kehittämistä tehdään itse, hyvin rajallisin budjetein. Silloin itselle ei aleta hankkimaan laitteita, mutta
henkilöstöltä saattaa löytyä osaamista esimerkiksi kuvaamiseen. Harvoin yritykseltä myöskään löytyy sellaisia tiloja,
jotka sopivat valaistukselta kuvausten toteuttamiseen. Työyhteisöstäni sain positiivista palautetta idealle ja se lisäsi
intoani laittaa ideani toteutukseen.


Ideallani osallistuin GrowUp Students kilpailuun syksyllä 2018. Se on Seinäjoen, Vaasan ja Tampereen
ammattikorkeaopiskelijoille tarkoitettu yritysideakilpailu. Siellä sain hyviä näkökulmia yrityksen toteuttamiseksi
ja uutta puhtia. Idealla ei kilpailua voitettu, mutta onneksi se antoi vain lisää intoa näyttää,
että tämän minä vielä toteutan.


Ja niin kävi. Hakiessani starttirahaa maaliskuussa 2019, kirjoitin liiketoimintasuunnitelmaan studiosta näin:
”Studio on vuokrattavissa kaikille: aloittaville valokuvaajille/videokuvaajille, vloggaajille, eri alojen yrityksille,
freelancereille ja yksityishenkilöille. Studiolla halutaan madaltaa aloittavien kuvaajien ja yrittäjien kynnystä
lähteä toteuttamaan itseään. Heidän ei tarvitse ostaa itselleen kaikkia laitteita, vaan voivat aloittaa liiketoiminnan
ja vuokrata studiota tarvitsemakseen ajaksi. Yrityksen arvoja ovat itsensä toteuttaminen, yrittäjyys, omatoimisuus ja
yhteisöllisyys.”


Sain hyväksytyn starttirahapäätöksen päivässä.


Valmistuin tradenomiksi SeAMKista maaliskuussa 2019 ja olin muuttanut Tampereelle jo helmikuussa. Alkuvuodesta asti
olin etsinyt studiolle sopivia tiloja ja maaliskuussa ne löytyivätkin. Huhtikuun 1. päivä hain avaimet tilaan ja sen
jälkeen ollaankin menty lujaa. Studio oli asiakaskunnossa 18 päivässä.


Idealla olen osallistunut myös pirkanmaalaisille nuorille yrittäjille suunnattuun liikeideakilpailuun keväällä 2019.
Silloinkaan rahkeet eivät riittäneet voittoon, mutta pääsin finaaliin kuuden parhaan joukkoon. Kilpailuun hakijoita
oli yhteensä 150. Kilpailu oli Uusyrityskeskus Ensimetrin järjestämä.
Näin kaikki on saanut alkunsa. Mahtavaa, että unelma on toteutunut ja olen saanut hienon vastaanoton Tampereella
studiolleni! Mielenkiintoista nähdä missä tilanteessa ollaan vuoden päästä!
