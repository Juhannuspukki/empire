---
title: Virus ei pysäytä podiskeneä!
date: 2020-04-02T14:23:32.649Z
banner: /uploads/ilmaisuvaivoja-pa-a-kuva-3-kausi-some.jpg
alt: >-
  Ilmaisuvaivoja podcastin Kirsi ja Zaida kävivät äänittämässä Studio Empirellä.
  Miten kaikki sujui?
isPost: true
---
Koronavirus ajoi meidät eli Ilmaisuvaivoja-podcastin Studio Empirelle äänittämään, ja onneksi ajoi! Tilat olivat ihanan valoisat, modernit ja viihtyisät. Käsidesiä oli ajan hengessä saatavilla, ja mikrofonit olivat turvallisella etäisyydellä toisistaan. Sisään pääsi kätevällä avainkoodisysteemillä, ja ohjeistus studion käyttöön oli videoitu. Henkilökuntaa ei siis tarvittu paikalle, ja hommat sai hoitaa rennosti omassa rauhassa. Annika oli jättänyt pyynnöstä lainaan myös muistikortin, jolle tallensimme jaksot.

Olemme äänittäneet kolmen podcast-kauden aikana useammalla kalustolla, ja Studio Empire meni helppokäyttöisyydessä kärkeen. Täytyy myöntää, että tekniikan toimimaan saaminen jännitti. Parissa studiossa olemme selvittäneet tekniikkaa pari tuntia tuloksetta ja lopulta viilettäneet vieraan kanssa toiseen äänityspaikkaan läpi Tampereen… Ensi kerralla vieras hostataan Studio Empirellä, sillä homma toimi kuin rasvattu! Äänitysvehje (Zoom H6) piti vain kytkeä päälle ja sitten oltiinkin jo valmiita äänittämään.

Ilmaisuvaivoja -podcast sai alkunsa kesällä 2019, kun halusimme jakaa viestinnän opinnoissa saamiamme oivalluksia kaikelle kansalle. Uskoimme, että vuorovaikutuksen oikut voisivat kiinnostaa muitakin kuin alan ammattilaisia, onhan niissä kosketuspintaa jokaisen ihmisen elämään. Podin keskiöön valikoituivat vuorovaikutus ja ihmissuhteet, vaikka viime metreille asti pohdimme, olisiko sittenkin kivempaa puhua pieruista ja hassutella menemään. Mutta hei! Mikäpä sen parempaa, kuin yhdistää pieruhuumori ja tieteellinen tieto! Sittemmin tuotantokausia on kertynyt kolme ja jaksoja kokonaiset 30. Suosittuja ovat olleet mm. treffailusta, työnhaastattelusta ja seksuaaliviestinnästä kertovat jaksot. Niitä voit kuunnella mm. Suplasta, Spotifysta ja Apple podcasteista.

![](/uploads/rinkula_nelio-oikee.jpg "Kuva: Mari Mäntynen ")

Studio Empire tuli meille tutuksi alkuvuodesta 2020, kun podcastimme Ilmaisuvaivoja ryhtyi yhteistyöhön Bisnesvallankumous -podin ja Studio Empiren kanssa. Suunnitteilla oli uusi tapahtumakonsepti Podcasters meetup, joka toteutuikin ensimmäistä kertaa jo helmikuussa. Tamperelaisten podcastaajien skene on nyt avattu ja verkostoja luotu, joten olisi kiva saada myös muut Studio Empiren käyttäjät messiin. Tapahtumat ovat nyt vihulaisen koronaviruksen takia jäissä, mutta jatkoa seuraa heti, kun tilanne on selätetty. Tehdään yhdessä Tampereelle podiyhteisö, josta voimme olla ylpeitä!

Teksti: Zaida Harikko & Kirsi Lempola, Ilmaisuvaivoja-podcast

Kuvat: Mari Mäntynen